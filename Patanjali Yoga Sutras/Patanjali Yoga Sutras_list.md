# ॥ श्री पातञ्जल- योग- सूत्राणि ॥
## ॥ महर्षि पतञ्जलि प्रणीतं योगदर्शनम् ॥

### प्रथम पादः समाधिपादः

1|अथ योगानुशासनम् ॥१॥
2|योगश्चित्तवृत्तिनिरोधः ॥२॥
3|तदा द्रष्टुः स्वरूपेऽवस्थानम् ॥३॥
4|वृत्तिसारूप्यमितरत्र ॥४॥
5|वृत्तयः पञ्चतय्यः क्लिष्टाऽक्लिष्टाः ॥५॥
6|प्रमाणविपर्ययविकल्पनिद्रास्मृतयः ॥६॥
7|प्रत्यक्षानुमानागमाः प्रमाणानि ॥७॥
8|विपर्ययो मिथ्याज्ञानमतद्रूपप्रतिष्ठम् ॥८॥
9|शब्दज्ञानानुपाती वस्तुशून्यो विकल्पः ॥९॥
10|अभावप्रत्ययालम्बना वृत्तिर्निद्रा ॥१०॥
11|अनुभूतविषयासम्प्रमोषः स्मृतिः ॥११॥
12|अभ्यासवैराग्याभ्यां तन्निरोधः ॥१२॥
13|तत्र स्थितौ यत्नोऽभ्यासः ॥१३॥
14|स तु दीर्घकालनैरन्तर्यसत्कारासेवितो दृढभूमिः ॥१४॥
15|दृष्टानुश्रविकविषयवितृष्णस्य वशीकारसंज्ञा वैराग्यम् ॥१५॥
16|तत्परं पुरुषख्यातेर्गुणवैतृष्ण्यम् ॥१६॥
17|वितर्कविचारानन्दास्मितारूपानुगमात् सम्प्रज्ञातः ॥१७॥
18|विरामप्रत्ययाभ्यासपूर्वः संस्कारशेषोऽन्यः ॥१८॥
19|भवप्रत्ययो विदेहप्रकृतिलयानाम् ॥१९॥
20|श्रद्धावीर्यस्मृतिसमाधिप्रज्ञापूर्वक इतरेषाम् ॥२०॥
21|तीव्रसंवेगानामासन्नः ॥२१॥
22|मृदुमध्याधिमात्रत्वात् ततोऽपि विशेषः ॥२२॥
23|ईश्वरप्रणिधानाद्वा ॥२३॥
24|क्लेशकर्मविपाकाशयैरपरामृष्टः पुरुषविशेष ईश्वरः ॥२४॥
25|तत्र निरतिशयं सार्वज्ञबीजम् ॥२५॥
26|स पूर्वेषामपि गुरुः कालेनानवच्छेदात् ॥२६॥
27|तस्य वाचकः प्रणवः ॥२७॥
28|तज्जपस्तदर्थभावनम् ॥२८॥
29|ततः प्रत्यक्चेतनाधिगमोऽप्यन्तरायाभावश्च ॥२९॥
30|व्याधिस्त्यानसंशयप्रमादालस्याविरतिभ्रान्तिदर्शनालब्धभूमिकत्वानवस्थितत्वानि चित्तविक्षेपास्तेऽन्तरायाः ॥३०॥
31|दुःखदौर्मनस्याङ्गमेजयत्वश्वासप्रश्वासा विक्षेपसहभुवः ॥३१॥
32|तत्प्रतिषेधार्थमेकतत्त्वाभ्यासः ॥३२॥
33|मैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश्चित्तप्रसादनम् ॥३३॥
34|प्रच्छर्दनविधारणाभ्यां वा प्राणस्य ॥३४॥
35|विषयवती वा प्रवृत्तिरुत्पन्ना मनसः स्थितिनिबन्धिनी ॥३५॥
36|विशोका वा ज्योतिष्मती ॥३६॥
37|वीतरागविषयं वा चित्तम् ॥३७॥
38|स्वप्ननिद्राज्ञानालम्बनं वा ॥३८॥
39|यथाभिमतध्यानाद्वा ॥३९॥
40|परमाणु परममहत्त्वान्तोऽस्य वशीकारः ॥४०॥
41|क्षीणवृत्तेरभिजातस्येव मणेर्ग्रहीतृग्रहणग्राह्येषु तत्स्थतदञ्जनता समापत्तिः ॥४१॥
42|तत्र शब्दार्थज्ञानविकल्पैः संकीर्णा सवितर्का समापत्तिः ॥४२॥
43|स्मृतिपरिशुद्धौ स्वरूपशून्येवार्थमात्रनिर्भासा निर्वितर्का ॥४३॥
44|एतयैव सविचारा निर्विचारा च सूक्ष्मविषया व्याख्याता ॥४४॥
45|सूक्ष्मविषयत्वं चालिङ्गपर्यवसानम् ॥४५॥
46|ता एव सबीजः समाधिः ॥४६॥
47|निर्विचारवैशारद्येऽध्यात्मप्रसादः ॥४७॥
48|ऋतम्भरा तत्र प्रज्ञा ॥४८॥
49|श्रुतानुमानप्रज्ञाभ्यामन्यविषया विशेषार्थत्वात् ॥४९॥
50|तज्जः संस्कारोऽन्यसंस्कारप्रतिबन्धी ॥५०॥
51|तस्यापि निरोधे सर्वनिरोधान्निर्बीजः समाधिः ॥५१॥
52|॥इति पतञ्जलि- विरचिते योग- सूत्रे प्रथमः समाधि- पादः ॥

### द्वितीय पादः साधनपादः

1|तपःस्वाध्यायेश्वरप्रणिधानानि क्रियायोगः ॥१॥
2|समाधिभावनार्थः क्लेशतनूकरणार्थश्च ॥२॥
3|अविद्यास्मितारागद्वेषाभिनिवेशाः क्लेशाः ॥३॥
4|अविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥४॥
5|अनित्याशुचिदुःखानात्मसु नित्यशुचिसुखात्मख्यातिरविद्या ॥५॥
6|दृग्दर्शनशक्त्योरेकात्मतेवास्मिता ॥६॥
7|सुखानुशयी रागः ॥७॥
8|दुःखानुशयी द्वेषः ॥८॥
9|स्वरसवाही विदुषोऽपि तथारूढोऽभिनिवेशः ॥९॥
10|ते प्रतिप्रसवहेयाः सूक्ष्माः ॥१०॥
11|ध्यानहेयास्तद्वृत्तयः ॥११॥
12|क्लेशमूलः कर्माशयो दृष्टादृष्टजन्मवेदनीयः ॥१२॥
13|सति मूले तद्विपाको जात्यायुर्भोगाः ॥१३॥
14|ते ह्लादपरितापफलाः पुण्यापुण्यहेतुत्वात् ॥१४॥
15|परिणामतापसंस्कारदुःखैर्गुणवृत्तिविरोधाच्च दुःखमेव सर्वं विवेकिनः ॥१५॥
16|हेयं दुःखमनागतम् ॥१६॥
17|द्रष्टृदृश्ययोः संयोगो हेयहेतुः ॥१७॥
18|प्रकाशक्रियास्थितिशीलं भूतेन्द्रियात्मकं भोगापवर्गार्थं दृश्यम् ॥१८॥
19|विशेषाविशेषलिङ्गमात्रालिङ्गानि गुणपर्वाणि ॥१९॥
20|द्रष्टा दृशिमात्रः शुद्धोऽपि प्रत्ययानुपश्यः ॥२०॥
21|तदर्थ एव दृश्यस्यात्मा ॥२१॥
22|कृतार्थं प्रति नष्टमप्यनष्टं तदन्यसाधारणत्वात् ॥२२॥
23|स्वस्वामिशक्त्योः स्वरूपोपलब्धिहेतुः संयोगः ॥२३॥
24|तस्य हेतुरविद्या ॥२४॥
25|तदभावात् संयोगाभावो हानं तद्दृशेः कैवल्यम् ॥२५॥
26|विवेकख्यातिरविप्लवा हानोपायः ॥२६॥
27|तस्य सप्तधा प्रान्तभूमिः प्रज्ञा ॥२७॥
28|योगाङ्गानुष्ठानादशुद्धिक्षये ज्ञानदीप्तिरा विवेकख्यातेः ॥२८॥
29|यमनियमासनप्राणायामप्रत्याहारधारणाध्यानसमाधयोऽष्टावङ्गानि ॥२९॥
30|अहिंसासत्यास्तेयब्रह्मचर्यापरिग्रहा यमाः ॥३०॥
31|जातिदेशकालसमयानवच्छिन्नाः सार्वभौमा महाव्रतम् ॥३१॥
32|शौचसंतोषतपःस्वाध्यायेश्वरप्रणिधानानि नियमाः ॥३२॥
33|वितर्कबाधने प्रतिपक्षभावनम् ॥३३॥
34|वितर्का हिंसादयः कृतकारितानुमोदिता लोभक्रोधमोहपूर्वका मृदुमध्याधिमात्रा दुःखाज्ञानानन्तफला इति प्रतिपक्षभावनम् ॥३४॥
35|अहिंसाप्रतिष्ठायां तत्सन्निधौ वैरत्यागः ॥३५॥
36|सत्यप्रतिष्ठायां क्रियाफलाश्रयत्वम् ॥३६॥
37|अस्तेयप्रतिष्ठायां सर्वरत्नोपस्थानम् ॥३७॥
38|ब्रह्मचर्यप्रतिष्ठायां वीर्यलाभः ॥३८॥
39|अपरिग्रहस्थैर्ये जन्मकथंतासम्बोधः ॥३९॥
40|शौचात् स्वाङ्गजुगुप्सा परैरसंसर्गः ॥४०॥
41|सत्त्वशुद्धिसौमनस्यैकाग्र्येन्द्रियजयात्मदर्शन- योग्यत्वानि च ॥४१॥
42|संतोषादनुत्तमसुखलाभः ॥४२॥
43|कायेन्द्रियसिद्धिरशुद्धिक्षयात् तपसः ॥४३॥
44|स्वाध्यायाद् इष्टदेवतासम्प्रयोगः ॥४४॥
45|समाधिसिद्धिरीश्वरप्रणिधानात् ॥४५॥
46|स्थिरसुखम् आसनम् ॥४६॥
47|प्रयत्नशैथिल्यानन्तसमापत्तिभ्याम् ॥४७॥
48|ततो द्वन्द्वानभिघातः ॥४८॥
49|तस्मिन्सति श्वासप्रश्वासयोर्गतिविच्छेदः प्राणायामः ॥४९॥
50|स तु बाह्याभ्यन्तरस्तम्भवृत्तिर्देशकालसंख्याभिः परिदृष्टो दीर्घसूक्ष्मः ॥५०॥
51|बाह्याभ्यन्तरविषयाक्षेपी चतुर्थः ॥५१॥
52|ततः क्षीयते प्रकाशावरणम् ॥५२॥
53|धारणासु च योग्यता मनसः ॥५३॥
54|स्वविषयासम्प्रयोगे चित्तस्वरूपानुकार इवेन्द्रियाणां प्रत्याहारः ॥५४॥
55|ततः परमा वश्यतेन्द्रियाणाम् ॥५५॥
56|॥इति पतञ्जलि- विरचिते योग- सूत्रे द्वितीयः साधन- पादः ॥

### तृतीय पादः विभूतिपादः

1|देशबन्धश्चित्तस्य धारणा ॥१॥
2|तत्र प्रत्ययैकतानता ध्यानम् ॥२॥
3|तदेवार्थमात्रनिर्भासं स्वरूपशून्यमिव समाधिः ॥३॥
4|त्रयमेकत्र संयमः ॥४॥
5|तज्जयात्प्रज्ञालोकः ॥५॥
6|तस्य भूमिषु विनियोगः ॥६॥
7|त्रयमन्तरङ्गं पूर्वेभ्यः ॥७॥
8|तदपि बहिरङ्गं निर्बीजस्य ॥८॥
9|व्युत्थाननिरोधसंस्कारयोरभिभवप्रादुर्भावौ निरोधक्षणचित्तान्वयो निरोधपरिणामः ॥९॥
10|तस्य प्रशान्तवाहिता संस्कारात् ॥१०॥
11|सर्वार्थतैकाग्रतयोः क्षयोदयौ चित्तस्य समाधिपरिणामः ॥११॥
12|ततः पुनः शान्तोदितौ तुल्यप्रत्ययौ चित्तस्यैकाग्रतापरिणामः ॥१२॥
13|एतेन भूतेन्द्रियेषु धर्मलक्षणावस्थापरिणामा व्याख्याताः ॥१३॥
14|शान्तोदिताव्यपदेश्यधर्मानुपाती धर्मी ॥१४॥
15|क्रमान्यत्वं परिणामान्यत्वे हेतुः ॥१५॥
16|परिणामत्रयसंयमाद् अतीतानागतज्ञानम् ॥१६॥
17|शब्दार्थप्रत्ययानामितरेतराध्यासात् सङ्करस्तत्प्रविभागसंयमात्सर्वभूतरुतज्ञानम् ॥१७॥
18|संस्कारसाक्षात्करणात्पूर्वजातिज्ञानम् ॥१८॥
19|प्रत्ययस्य परचित्तज्ञानम् ॥१९॥
20|न च तत्सालम्बनं तस्याविषयीभूतत्वात् ॥२०॥
21|कायरूपसंयमात्तद्ग्राह्यशक्तिस्तम्भे चक्षुःप्रकाशासम्प्रयोगेऽन्तर्धानम् ॥२१॥
22|सोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥२२॥
23|मैत्र्यादिषु बलानि ॥२३॥
24|बलेषु हस्तिबलादीनि ॥२४॥
25|प्रवृत्त्यालोकन्यासात्सूक्ष्मव्यवहितविप्रकृष्टज्ञानम् ॥२५॥
26|भुवनज्ञानं सूर्ये संयमात् ॥२६॥
27|चन्द्रे ताराव्यूहज्ञानम् ॥२७॥
28|ध्रुवे तद्गतिज्ञानम् ॥२८॥
29|नाभिचक्रे कायव्यूहज्ञानम् ॥२९॥
30|कण्ठकूपे क्षुत्पिपासानिवृत्तिः ॥३०॥
31|कूर्मनाड्यां स्थैर्यम् ॥३१॥
32|मूर्धज्योतिषि सिद्धदर्शनम् ॥३२॥
33|प्रातिभाद्वा सर्वम् ॥३३॥
34|हृदये चित्तसंवित् ॥३४॥
35|सत्त्वपुरुषयोरत्यन्तासंकीर्णयोः प्रत्ययाविशेषो भोगः परार्थत्वात्स्वार्थसंयमात्पुरुषज्ञानम् ॥३५॥
36|ततः प्रातिभश्रावणवेदनादर्शास्वादवार्ता जायन्ते ॥३६॥
37|ते समाधावुपसर्गा व्युत्थाने सिद्धयः ॥३७॥
38|बन्धकारणशैथिल्यात्प्रचारसंवेदनाच्च चित्तस्य परशरीरावेशः ॥३८॥
39|उदानजयाज्जलपङ्ककण्टकादिष्वसङ्ग उत्क्रान्तिश्च ॥३९॥
40|समानजयाज्ज्वलनम् ॥४०॥
41|श्रोत्राकाशयोः सम्बन्धसंयमाद्दिव्यं श्रोत्रम् ॥४१॥
42|कायाकाशयोः सम्बन्धसंयमाल्लघुतूलसमापत्तेश्चाकाशगमनम् ॥४२॥
43|बहिरकल्पिता वृत्तिर्महाविदेहा ततः प्रकाशावरणक्षयः ॥४३॥
44|स्थूलस्वरूपसूक्ष्मान्वयार्थवत्त्वसंयमाद्भूतजयः ॥४४॥
45|ततोऽणिमादिप्रादुर्भावः कायसम्पत्तद्धर्मानभिघातश्च ॥४५॥
46|रूपलावण्यबलवज्रसंहननत्वानि कायसम्पत् ॥४६॥
47|ग्रहणस्वरूपास्मितान्वयार्थवत्त्वसंयमादिन्द्रियजयः ॥४७॥
48|ततो मनोजवित्वं विकरणभावः प्रधानजयश्च ॥४८॥
49|सत्त्वपुरुषान्यताख्यातिमात्रस्य सर्वभावाधिष्ठातृत्वं सर्वज्ञातृत्वं च ॥४९॥
50|तद्वैराग्यादपि दोषबीजक्षये कैवल्यम् ॥५०॥
51|स्थान्युपनिमन्त्रणे सङ्गस्मयाकरणं पुनरनिष्टप्रसङ्गात् ॥५१॥
52|क्षणतत्क्रमयोः संयमाद्विवेकजं ज्ञानम् ॥५२॥
53|जातिलक्षणदेशैरन्यतानवच्छेदात् तुल्ययोस्ततः प्रतिपत्तिः ॥५३॥
54|तारकं सर्वविषयं सर्वथाविषयम् अक्रमं चेति विवेकजं ज्ञानम् ॥५४॥
55|सत्त्वपुरुषयोः शुद्धिसाम्ये कैवल्यमिति ॥५५॥
56|सत्त्वपुरुषयोः शुद्धिसाम्ये कैवल्यमिति ॥५६॥
57|॥इति पतञ्जलि- विरचिते योग- सूत्रे तृतीयो विभूति- पादः ॥

### चतुर्थ पादः कैवल्यपादः

1|जन्मौषधिमन्त्रतपःसमाधिजाः सिद्धयः ॥१॥
2|जात्यन्तरपरिणामः प्रकृत्यापूरात् ॥२॥
3|निमित्तमप्रयोजकं प्रकृतीनां वरणभेदस्तु ततः क्षेत्रिकवत् ॥३॥
4|निर्माणचित्तान्यस्मितामात्रात् ॥४॥
5|प्रवृत्तिभेदे प्रयोजकं चित्तमेकमनेकेषाम् ॥५॥
6|तत्र ध्यानजमनाशयम् ॥६॥
7|कर्माशुक्लाकृष्णं योगिनस्त्रिविधमितरेषाम् ॥७॥
8|ततस्तद्विपाकानुगुणानामेवाभिव्यक्तिर्वासनानाम् ॥८॥
9|जातिदेशकालव्यवहितानामप्यानन्तर्य स्मृतिसंस्कारयोरेकरूपत्वात् ॥९॥
10|तासामनादित्वं चाशिषो नित्यत्वात् ॥१०॥
11|हेतुफलाश्रयालम्बनैः संगृहीतत्वादेषामभावे तदभावः ॥११॥
12|अतीतानागतं स्वरूपतोऽस्त्यध्वभेदाद्धर्माणाम् ॥१२॥
13|ते व्यक्तसूक्ष्मा गुणात्मानः ॥१३॥
14|परिणामैकत्वाद्वस्तुतत्त्वम् ॥१४॥
15|वस्तुसाम्ये चित्तभेदात्तयोर्विभक्तः पन्थाः ॥१५॥
16|न चैकचित्ततन्त्रं वस्तु तदप्रमाणकं तदा किं स्यात् ॥१६॥
17|तदुपरागापेक्षित्वाच्चित्तस्य वस्तु ज्ञाताज्ञातम् ॥१७॥
18|सदा ज्ञाताश्चित्तवृत्तयस्तत्प्रभोः पुरुषस्यापरिणामित्वात् ॥१८॥
19|न तत्स्वाभासं दृश्यत्वात् ॥१९॥
20|एकसमये चोभयानवधारणम् ॥२०॥
21|चित्तान्तरदृश्ये बुद्धिबुद्धेरतिप्रसङ्गः स्मृतिसङ्करश्च ॥२१॥
22|चितेरप्रतिसंक्रमायास्तदाकारापत्तौ स्वबुद्धिसंवेदनम् ॥२२॥
23|द्रष्टृदृश्योपरक्तं चित्तं सर्वार्थम् ॥२३॥
24|तदसंख्येयवासनाभिश्चित्रमपि परार्थं संहत्यकारित्वात् ॥२४॥
25|विशेषदर्शिन आत्मभावभावनाविनिवृत्तिः ॥२५॥
26|तदा विवेकनिम्नं कैवल्यप्राग्भारं चित्तम् ॥२६॥
27|तच्छिद्रेषु प्रत्ययान्तराणि संस्कारेभ्यः ॥२७॥
28|हानमेषां क्लेशवदुक्तम् ॥२८॥
29|प्रसंख्यानेऽप्यकुसीदस्य सर्वथा विवेकख्यातेर्धर्ममेघः समाधिः ॥२९॥
30|ततः क्लेशकर्मनिवृत्तिः ॥३०॥
31|तदा सर्वावरणमलापेतस्य ज्ञानस्यानन्त्याज्ज्ञेयमल्पम् ॥३१॥
32|ततः कृतार्थानां परिणामक्रमसमाप्तिर्गुणानाम् ॥३२॥
33|क्षणप्रतियोगी परिणामापरान्तनिर्ग्राह्यः क्रमः ॥३३॥
34|पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिरिति ॥३४॥
35|॥इति पतञ्जलि- विरचिते योग- सूत्रे चतुर्थः कैवल्य- पादः ॥

# ॥ इति श्री पातञ्जल- योग- सूत्राणि ॥